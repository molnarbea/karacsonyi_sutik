Bevezető tippek

Időbeosztás
Írd össze, mi mindent szeretnél sütni, majd készíts ütemtervet!
Süteménykiszúrók
A fémből készültekkel könnyebb dolgozni, mert élesebbek, mint a műanyagok.
Tésztanyújtás
Az omlós tésztát előzőleg a hűtőben kell pihentetni, a mézes tésztát nem. Nyújtás előtt szórj kevés lisztet a munkalapra!
Csokoládéolvasztás
A csokoládét tördeld fémtálba, állítsd nem túl forró vízfürdőbe, majd folyamatos keverés mellett olvaszd meg!
Aprósüti leválasztása a papírról
Ha odaragadt a tészta, óvatosan fordítsd meg, majd vízbe mártott ecsettel nedvesítsd meg a papírt! Így már könnyen lejön.
Sütési idő
A receptekben feltüntetett időtartamok csak tájékoztatásul szolgálnak. Érdemes a megadottnál előbb ellenőrizni, hogy mennyire sült meg a tészta.
Tárolás
Legjobb a fémből készült, szorosan záródó fémdoboz. Minden réteget takarj le sütőpapírral.
Torta fagyasztás
Tedd pl. papíralátétre, majd lazán csomagold alufóliába! Ha fagyasztható a díszítés, szúrj mellé fogvájót, hogy ne érintkezhessen a fóliával.
Díszítés
Különböző színekben többféle kész cukormázat lehet kapni, főleg a hipermarketekben. A legegyszerűbben tubusos dekortollal lehet mintákat rajzolni.
Fűszerek
Az adventi sütéshez legyen otthon kardamom, fahéj, szegfűszeg, ánizs és vanília: ezektől lesz karácsonyi illatú a sütemény.

Galéria

Raffaello
Hozzávalók
3ek	liszt	
3dl	tej	
5ek	cukor	
1csom	vaníliás cukor	
10dkg	vaj	
15dkg	kókuszreszelék	
1csom	egész mandula
Elkészítés
A  lisztet a tejjel csomómentesre keverjük, hozzáadjuk a cukrot és a vaníliás cukrot, majd sűrű krémmé főzzük. Beledolgozzuk a vajat és hozzákeverjük a kókuszreszeléket.
1-2 óra alatt lehűtjük, majd kis golyókat formázunk belőle, a közepébe belenyomjuk a mandulát, és kókuszreszelékbe forgatjuk.

Mézeskalács
Hozzávalók
33dkg	liszt	
10dkg	porcukor	
1ek	mézeskalács fűszerkeverék	
1tk	szódabikarbóna	
10dkg	vaj	
1dl	méz	
1db	tojás
Elkészítés
A mézeskalács elkészítéséhez elsőként a lisztet, a porcukrot, a fűszerkeveréket és a szódabikarbónát egy nagy tálban összekeverjük. Ezután hozzáadjuk az enyhén megolvasztott vajat, a mézet és a tojást. Átkeverjük, és kézzel egynemű tésztává gyúrjuk.
A mézeskalács tésztáját liszttel alaposan megszórt deszkán kb. 1 cm vastagra kinyújtjuk, majd karácsonyi kiszúrókkal (csillag, angyal, fenyőfa, csengettyű) tetszőleges formákat szaggatunk belőle.
A mézeskalácsokat sütőpapírral bélelt tepsire sorakoztatjuk, és 180 fokra előmelegített sütőben, alul-felül sütéssel 10-15 perc alatt készre sütjük.
Amint kihűltek, azonnal megkóstolhatjuk a mézeskalácsokat, amelyek azonnal puhák és omlósak. Lezárt dobozban hetekig puha marad.

Hókifli
Hozzávalók
40dkg	liszt	
30dkg	hideg vaj	
1db	tojássárgája	
15dkg	darált dió	
1db	kezeletlen citrom héja	
10dkg	kristálycukor	
1csip	só	
10dkg	vaníliás porcukor
Elkészítés
A diós-citromos hókifli tésztájához a lisztet a hideg vajjal és a tojássárgájával összemorzsoljuk, és hozzáadjuk a darált diót, a citrom lereszelt héját, a kristálycukrot, és a csipet sót, gyors mozdulatokkal össze dolgozzuk, az elkészült tésztát gombóccá formázzuk, folpackba csomagoljuk és berakjuk a hűtőbe legalább fél órára.
A lehűlt tésztát kettévágjuk az egyik felét visszarakjuk a hűtőbe további felhasználásig.
A sütőt előmelegítjük 175 fokra. A tészta másik feléből kisebb darabokra tépünk, a darabokból nagyjából egy-másfél centi vastagságú henger gyúrunk. A hengert négy-öt centiméteres kis darabokra vágjuk, és a kis daraboból kifliket formázunk.
Egy tepsit kibélelünk sütőpapírral, erre helyezzük a kis kifliket, berakjuk sülni 12-15 percre. Amíg sül az első adag kifli, a hűtőben lévő tésztát is ugyan így elkészítjük, majd azt is megsütjük. 
Az elkészült kifliket hagyjuk langyosra hűlni majd langyosan megforgatjuk a vaníliás porcukorban, és már falhatjuk is!

Bejgli recept
Hozzávalók
A tésztához:
2dl	tej	
5dkg	porcukor	
2dkg	élesztő	
50dkg	liszt	
25dkg	vaj vagy  margarin	
3db	tojássárgája	
1csip	só	
1db	citrom reszelt héja	
A töltelékhez:
25dkg	darált dió	
25dkg	darált mák	
20dkg	cukor	
2dl	tej	
10dkg	mazsola	
1csom	vaníliás cukor	
1db	citrom reszelt héja
Elkészítés
A bejgli tésztájához a langyos tejben feloldjuk a porcukrot, majd az élesztőt felfuttatjuk benne. A vajat kis tálban felolvasztjuk.
A lisztet tálba szitáljuk. Hozzáadjuk először az élesztős tejet és 2 db tojássárgáját, majd a vajat és a sót, végül a reszelt citromhéjat. A tésztát jól összedolgozzuk: viszonylag kemény, rugalmas tésztát kell kapnunk. Meleg helyen pihentetjük, ameddig elkészítjük a töltelékeket.
A darált diót és darált mákot külön tálba rakjuk, és összekeverjük 10-10 dkg cukorral és 1-1 dl tejjel. A vaníliáscukrot szintén kétfelé osztjuk, és a töltelékekhez keverjük. Ha szeretjük, keverhetünk bele mazsolát és reszelt citromhéjat is.
A megkelt tésztát 2 részre osztjuk, és gáztepsi méretű téglalapokat nyújtunk belőle. A tölteléket kb. 1 cm vastagságban eloszlatjuk a tészta teljes felületén a széleken hagyva kb. 1 centi széles csíkot, majd óvatosan feltekerjük.
A két rudat a tepsibe helyezzük, nem túl szorosan egymáshoz, hiszen a sütés közben még kelni fognak. A bejglik tetejét megkenjük a maradék tojássárgájával, amihez 1 kanál tejet is keverhetünk, hogy még szebb színe legyen. Húsvillával megszurkáljuk őket.
200 fokra előmelegített sütőben kb. 50-55 perc alatt szép aranybarnára sütjük a süteményeket.

Hólabda
Hozzávalók
A tésztához:
8db	tojás	
20dkg	porcukor	
25dkg	liszt	
1csom	sütőpor	
2ek	cukrozatlan kakaópor	
1ek	vaj	
1ek	liszt	
A krémhez:
4.5dl	tej	
3ek	liszt	
20dkg	porcukor	
25dkg	vaj	
30ml	rum	
Az oldalára és a tetejére:
10dkg	kókuszreszelék	
4ek	cukrozatlan kakaópor	
4ek	porcukor	
5dkg	vaj
Elkészítés
A hólabda tésztájához a tojásokat szétválasztjuk. A tojássárgáját habosra keverjük a porcukorral. A liszthez hozzáadjuk a sütőport és a kakaóport. Felverjük keményre a tojásfehérjét, majd felváltva a sárga masszához adagoljuk a lisztet és a habot, vigyázva, hogy ne törjön össze nagyon a hab.
Kivajazott, kilisztezett tepsibe öntjük a tésztát, és 180 fokra előmelegített sütőben kb. 20 percig, tűpróbáig sütjük.
Ezalatt elkészítjük a krémet. A tejet a liszttel teljesen simára kikeverjük, és sűrűre főzzük, majd kihűtjük. Habosra keverjük a porcukrot a vajjal, és a kihűlt lisztes masszát ebbe beleöntjük, és jól beledolgozzuk. A végén beleöntjük a rumot is.
A kihűlt kakaós tésztát 4-5 cm átmérőjű pogácsaszaggatóval kiszúrjuk. Minden darabot keresztben kettévágunk, megkenjük a krémmel, visszahelyezzük a tetejét, az oldalát is szépen körbekenegetjük, és a kókuszreszelékbe beleforgatjuk az oldalukat.
Elkészítjük a csokimázt a tetejére. A kakaóport a porcukorral és a vajjal jól összekeverjük, és 1-2 perc alatt felmelegítjük. A sütik tetejét az elkészült csokival bevonjuk. Hűlni hagyjuk, és lehet fogyasztani. 

Diós batyu recept
Hozzávalók
A tésztához:
25 dkg liszt
25 dkg  margarin
6 tojássárgája
A töltelékehez:
6 tojásfehérje
25 dkg darált dió
20 dkg cukor
Elkészítés
A margarint elmorzsoljuk a liszttel és a tojássárgájával. kb. 30 db diónyi gömböt formálunk belőle, és kb. 1-1,5 órára hűtőbe tesszük.
Közben a tojásfehérjét keményre verjük a porcukorral, és beleforgatjuk a diót.
A tésztát golyónként kb. tenyérnyire nyújtjuk (itt lehet bőven lisztezni, hogy ne ragadjon), és 1 kanálnyi tölteléket teszünk bele, majd zsákszerűen összefogjuk.
Forró sütőben, kb. 160 fokon légkeverésesen világosra sütjük. (Ez kb. 8-10 perc). Porcukorral szórjuk meg, ha kihűlt.

Kókuszkocka
Hozzávalók
A tésztához:
8dkg	vaj vagy  margarin	
20dkg	porcukor	
2db	tojás	
1ek	méz	
2dl	tej	
1.2dkg	sütőpor	
40dkg	liszt	
A csokimázhoz:
25dkg	vaj vagy  margarin	
25dkg	cukor	
3ek	holland kakaópor	
1dl	tej	
A beforgatáshoz:
30dkg	kókuszreszelék
Elkészítés
A retro kókuszkocka tésztájához a megolvasztott vajat a porcukorral felhabosítjuk, majd egyenként belekeverjük a tojásokat. Ezután hozzáadjuk a mézet és a tejet, végül a sütőporral elkevert lisztet.
A masszát egy sütőpapírral bélelt, kb. 30×27 cm-es, magas falú tepsibe simítjuk, és 180 fokon kb. 25 perc alatt világosra sütjük.
A csokimáz hozzávalóit egy lábasba mérjük és összefőzzük.
Ha kihűlt a tészta, felkockázzuk. Ha langyosra hűlt az öntet, egy villa segítségével belemártjuk a tésztát, majd a kókuszreszelékbe forgatjuk.

Habcsók
Hozzávalók
6db	tojásfehérje	
1mk	só	
2ek	citromlé	
1bögre	cukor
Elkészítés
A habcsókhoz egy nagy tálban elkezdjük felverni a tojásfehérjét. Keverés közben hozzáadjuk a sót és a citromlevet, majd fokozatosan hozzáöntjük a cukrot is.
Amikor a tojásfehérje már nagyon kemény, habzsákba töltjük, majd egy sütőpapírral bélelt tepsire nyomunk belőle diónyi adagokat egymástól lehetőleg nagyjából azonos távolságra. A habcsókok picit még nőnek a sülés közben.
100 fokra előmelegített sütőben nagyjából 1 óra alatt készre sütjük, szárítjuk a kívül roppanós, belül omlós finomságokat.

Zserbó
Hozzávalók
A tésztához:
1.5dl	tej	
5dkg	cukor	
1.5dkg	élesztő	
50dkg	liszt	
15dkg	vaj	
1csip	só	
2db	tojássárgája	
A töltelékhez:
25dkg	darált dió	
20dkg	porcukor	
2dkg	vaníliás cukor	
75dkg	baracklekvár	
A mázhoz:
15dkg	cukor	
10dkg	étcsokoládé	
1db	tojásfehérje
Elkészítés
A meglangyosított tejet összekeverjük 1 tk cukorral, majd belemorzsoljuk az élesztőt, és hagyjuk felfutni.
A lisztben elmorzsoljuk a felkockázott, hideg vajat. Hozzáadjuk a sót, a megmaradt cukrot, a felfuttatott élesztőt, valamint a tojássárgájákat, és alaposan összedolgozzuk az egészet. Az így kapott tésztát három egyenlő részre osztjuk, majd folpakba csomagolva mindegyiket 1 órán keresztül kelesztjük.
A töltelékhez összekeverjük a darált diót, a porcukrot és a vaníliás cukrot. A lekvárt simára keverjük.
Lisztezett deszkán kinyújtjuk a megkelt tésztákat kb. 30 × 40 cm-es téglalapokká. Elosztjuk két tésztalapon a lekvárt és a diós tölteléket, egymásra helyezzük őket, ezután befedjük az utolsó lappal.
A zserbót tepsibe tesszük, és 170 fokra előmelegített sütőben 40-45 percig sütjük. Kivesszük, és hagyjuk kihűlni.
A csokimázhoz sűrű szirupot főzünk a cukorból és 1 dl forró vízből. A tűzről levéve beleszórjuk a felaprított étcsokoládét, és kevergetve hagyjuk felolvadni. Ha kihűlt, de még folyós, belekeverünk 1/2 tk vizet és a villával felvert tojásfehérjét.
A mázt a süti tetejére simítjuk, és hagyjuk megszilárdulni. Felszeletelve kínáljuk.











